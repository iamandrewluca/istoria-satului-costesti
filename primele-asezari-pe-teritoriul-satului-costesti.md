# Primele așezări pe teritoriul satului Costești

## Așezările getice

Primele așezări pe teritoriul satului Costești au apărut din cele mai vechi timpuri \(sec. IV-III î.e.n\). Acest fapt este confirmat de datele arheologice obținute în urma săpăturilor din 1958 de Polevoi L. L. Costești are o așezare getică. Atare așezări situate de obicei pe malurile rîurilor, platourilor, în văi, povîrnișuri..., locuri adecvate agriculturii sau păstoritului. Aceleași particularități le distingem și la Costești. Așezarea e situată mai la sud-estul Costeștilor de astăzi, pe valea rîulețului Botna, la o depărtare de aproape 5 km. Ea ocupă un șes în tot teritoriul său și poalele dealurilor ce se află în jur. Printre straturile culturale, descoperite în urma săpăturilor din 1958 sub conducerea lui Polevoi L. L., au fost găsite vase de ceramică getică, ce datează din sec. IV - III î.e.n. Ceramica getică, confecționată prin modelare sau lipire, a fost găsită și pe locul altui strat cultural, situat pe dealul de pe malul stîng al rîulețului Botna, la o distanță de 0,5 km, la nord-vestul așezării de astăzi, avînd o suprafață de 150 x 150 metri și întinzîndu-se de-a lungul povîrnișului de la nord-vest - la sud-est, care în prezent se află sub arătură.

> Ce interes mare trebuie să aibă istoria națională pentru noi, îmi place a crede că și dumneavoastre o înțelegeți ca și mine. Ea ne arată întîmplările, faptele strămoșilor noștri care prin moștenire sînt ale noastre. Inima mi se zbate cînd aud rostind numele lui Alexandru cel Bun, al lui Ștefan cel mare, al lui Mihai Viteazul...
>
> M. Kogălniceanu

Încă o așezare similară e situată pe povîrnișul din apropierea locului scurgerii în r. Botna a unui afluient, la 1 km mai la nord-vest de Costeștiul de azi, ocupînd și lunca șesului vecin acestui rîuleț.

Suprafața seliștei e de 200 - 300 m.p. acum fiind ocupată de plantații de vii. Această așezare a fost găsită în 1959 de Rafalovici I. A., care făcea săpături concomitent cu Polevoi L. L. Aici la fel a fost ceramică getică, confecționată prin modelare.

De remarcat că suprafața așezărilor getice de lîngă s. Costești este diferită. Suprafața mare a lor și straturile culturale bogate nu mărturisesc că așezările au existat mult timp pe unul și același loc. Posibil, aceste așezări n-au existat concomitent, și din diferite cauze treptat s-au strămutat, ca rezultat, deci, toate aceste așezări pot fi urmele unuia și aceluiași grup de oameni care și-a lasat amprenta sa pe fiecare din ele. Aceste așezări sînt numai o mică parte din multele așezări getice dintre Prut și Nistru.

Deoarece săpăturile arheologice, efectuare pe teritoriul s. Costești au avut caracter neînsemnat, în urma cărora au fost găsite un număr mic de materiale, nu este exclus că aici mai dorm înmormîntate materiale nedescoperite.

Locuințele erau de două feluri: situate direct pe suprafața pămîntului și sub formă de semibordeie. Material de construție servea lutul, lemnul și foarte rar piatra. Ruinele lor ne conving că reasa era construită din lemn, crengi, iar deasupra era acoperită cu un strat gros de lut.

Semibordeiele erau adîncite în pămînt la 0,80 - 1,20 m. Unele aveau pereții din lut ars \(ca la locuințele din Hansca, cătun nu departe de Costești\). Aici, în astfel de locuințe, erau situate vetrele pentru foc. Se întîlnesc depozite de inventar, produse, arme. Mai întîlnim un tip de locuințe - bordeiele, situate complet în pămînt.

Principala îndeletnicire a geților era agricultura. Roada era strînsă cu ajutorul secerii din metal \(astfel de seceră a fost găsită la Hansca\). Măcinarea grîului se efectua la rîșnița de piatră.

O altă îndeletnicire a geților era vităritul. După oasele găsite s-a determinat, că predominau vitele cornute. Urmează porcii, oile, caprele și caii. Se poate vorbi și de vînătoare, datorită osemintelor de animale sălbatice: porcul sălbatic, căprioara ș.a.

Una din ramurile principale mai bine prezentate pe teritoriul așezărilor de la Costești era meșteșugăritul și anume olăritul.

Ceramica era confecționată dintr-un amestec de nisip și de șamotă. Arderea nereușită a vaselor ne demonstrează că la acea etapă de dezvoltare încă nu erau prezente cuptoarele speciale. Prezența ceramicii confecționate numai prin modelare ne arată lipsa în acel timp a roatei de olărit la Costești. Acest fapt se poate explica în felul următor:

1. lipsa roatei de olărit justifică nivelul înapoiat al dezvoltării olăritului;
2. vechimea acestei așezări, cînd încă nu se ajungea la roata olarului.

Obiectele de lut erau foarte diverse: începînd cu vasele mari pentru produse și terminînd cu vase foarte mici; sculpturi, figuri pentru împodobire. Probabil aici erau turnate vîrfuri de bronz pentru săgeți, care se întîlnesc în toate așezările getice. Numărul mare de vase confecționate pe loc, precum și de proveniență străină, găsite aici ne face să constatăm că de acum a avut loc o oarecare desprindere a meșteșugurilor de la agricultură, adică e vorba de prezența unui comerț, ce se efectua prin cel mai apropiat oraș grecesc Tiras \(Belgorod-Dnevstrovskii\).

Totuși nu avem destule date pentru a determina gradul de dezvoltare a geților de aici. Probabil ei erau de acum la nivelul formării claselor și a statului.

